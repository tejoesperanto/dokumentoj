---
title: Reglamento pri la Komitato
version: 2019-07-31
version_comment: Akceptita dum la 4-a sesio de la komitatkunsido de IJK 2019 en Slovakio
---

Reglamento pri la Komitato
==========================

## 1. Difinoj
En tiu ĉi Reglamento:

<ol>
	<li>“La Organizo” signifas Tutmondan Esperantistan Junularan Organizon.</li>
	<li>“La Statuto” signifas la Statuton de Tutmonda Esperantista Junulara Organizo.</li>
	<li>La terminoj “anstataŭanto”, “Estraro”, “Ĝenerala Sekretario”, “Vicprezidanto”, “Komitato”, “landa sekcio” kaj “faka sekcio” estas uzataj en la sama signifo kiel en la Statuto kaj reglamentoj.</li>
	<li>“UEA” signifas Universalan Esperanto-Asocion tian kia ĝi estas difinita de artikolo 2 de la Statuto.</li>
	<li>“Prezidanto” signifas la Prezidanton de la Organizo. Okaze de la neĉeesto de la Prezidanto, ĝi signifas homon kiu anstataŭas la Prezidanton.</li>
	<li>“Unua Vicprezidanto” signifas, el pluraj Vicprezidantoj, tiun kiu estas unua laŭvice, el unu Vicprezidanto la Vicprezidanton.</li>
	<li>“Dua Vicprezidanto” signifas, el pluraj Vicprezidantoj, tiun kiu estas dua laŭvice.</li>
	<li>“Tria Vicprezidanto” signifas, el tri Vicprezidantoj, tiun kiu estas tria laŭvice.</li>
	<li>“Kasisto” signifas la estraranon pri financoj de la Organizo.</li>
	<li>“Sesio” signifas ĉiun kunsidon de la Komitato kiu ne estas rompita per prokrasto ĝis posta momento aŭ tago, sed povas esti rompita per mallongaj paŭzoj.</li>
	<li>“Kunveno” signifas aron de sesioj, kiuj havas komunajn kunvokon kaj tagordon.</li>
	<li>“Kunsidestro” signifas la homon, kiu je iu ajn momento, efektive kaj laŭrajte prezidas sesion.</li>
	<li>“Komitatano” signifas iun ajn el la homoj tiel menciitaj en artikolo 13.(2) de la Statuto. Dum ties periodo de ofico, ĝi signifas ankaŭ anstataŭanton de komitatano A.</li>
	<li>“Ĝenerala Direktoro” signifas tiun personon de UEA kiu estas same nomita en paragrafo 44 de la Statuto de UEA.</li>
	<li>“Patrono” signifas subtenanton de la Organizo laŭ la artikolo 11 de la Statuto.</li>
	<li>“Membro” signifas individuan, asocian aŭ aligitan membron de la Organizo, aŭ Junan Amikon de Esperanto, tiajn kiaj ili estas difinitaj de artikolo 10 de la Statuto.</li>
	<li>
		“Partopreno” en decido signifas:
		<ol type="A">
			<li>En kunveno, ĉeeston de komitatano konfirmitan per subskribo; okaze de anstataŭoj koncerna persono rajtas maksimume dufoje partopreni en la sama decido;</li>
			<li>En poŝta voĉdono, ĝustatempan alvenon de koncerna komitata voĉdonilo al la Ĝenerala Sekretario;</li>
			<li>En reta voĉdono, retan esprimon de la elekto kadre de la voĉdonsistemo fare de la komitatano.</li>
		</ol>
	</li>
	<li>
		El pluraj eblecoj:
		<ol type="A">
			<li>“Plimulton” havas tiu, kiun elektis pli da partoprenantoj ol elektis iun ajn unuopan alian eblecon;</li>
			<li>“Plejmulton” havas tiu, kiun elektas pli ol duono de la partoprenantoj;</li>
			<li>“Dutrionan plimulton” havas tiu, kiun elektas almenaŭ du trionoj de la partoprenantoj.</li>
		</ol>
	</li>
	<li>“Reglamento” signifas tiun ĉi Reglamenton, nome la Reglamenton pri la Komitato de la Organizo.</li>
	<li>“La Ĝenerala Reglamento” signifas la Ĝeneralan Reglamenton de la Organizo.</li>
	<li>“Reglamentoj” signifas ĉiujn reglamentojn de la Organizo, tiajn kiaj ili estas difinitaj de artikolo 10 de la Ĝenerala Reglamento, konsideratajn ara unuo.</li>
	<li>“Sindeteni” signifas ne voĉdoni.</li>
	<li>“Sendi” signifas irigi tiel, ke laŭ supozo de la sendinto, la sendaĵo alvenos ĉe sia celo ne pli ol 15 tagojn poste.</li>
	<li>“Kotizinta” signifas, ke la koncerna homo pagis sian kotizon al la Centra Oficejo.</li>
</ol>

## 2. Kompetenteco
<ol>
	<li>
		La Komitato estas la supera instanco de la Organizo. Ĝi:
		<ol type="A">
			<li>difinas la ĝeneralan agadon de la Organizo;</li>
			<li>elektas estraranojn kaj rajtas eksigi ilin;</li>
			<li>decidas pri la agado de la Estraro;</li>
			<li>aprobas la buĝeton kaj ekzamenas la financojn de la Organizo;</li>
			<li>decidas pri akcepto kaj eksigo de Landaj kaj Fakaj Sekcioj;</li>
			<li>decidas pri akcepto kaj eksigo de Honoraj Prezidantoj kaj de Honoraj Membroj;</li>
			<li>decidas pri eksigo de Patronoj;</li>
			<li>decidas pri reglamentoj;</li>
			<li>decidas pri aliaj aferoj ne rezervitaj al aliaj organoj aŭ instancoj.</li>
		</ol>
	</li>
	<li>La Komitato ankaŭ povas decidi pri ĉiuj aferoj, pri kiuj kompetentas la Estraro aŭ unuopa estrarano; komitata decido tiam nuligas kontraŭan estraran aŭ estraranan decidon.</li>
</ol>

## 3. Komitato kaj anstataŭantoj
1. Ĉiu landa kaj faka sekcio devas nomumi sia(j)n komitatano(j)n A skribe al la Ĝenerala Sekretario. Plej malfrue kun sia nomumo, landa aŭ faka sekcio devas skribe informi la Ĝeneralan Sekretarion pri kiom ĝi pagis al la Organizo pro sia kotizo priskribita de artikolo 10.(3) de la Statuto. Se landa aŭ faka sekcio pagis tiun kotizon pere de Landa Asocio de UEA aŭ de alia organizo, aŭ se tiun kotizon ricevis UEA, tion devas skribe konfirmi la Landa Asocio aŭ alia organizo aŭ, respektive, UEA, plej malfrue kun tiu nomumo. Nomumo estas nevalida se la Ĝenerala Sekretario ne ricevas tian konfirmon.
2. Landa Sekcio aŭ Faka Sekcio rajtas malnomumi (eksigi) komitatanon A nomumante alian komitatanon A skribe al la Ĝenerala Sekretario.
3. Nomumo de anstataŭanto de komitatano A devas esti farita skribe al la Ĝenerala Sekretario de la koncerna komitatano A aŭ de estrarano de la koncerna Landa aŭ Faka Sekcio. Okaze de nomumo de malsamaj anstataŭantoj valoras la decido de la komitatano A.
4. La Ĝenerala Sekretario devas ricevi nomumon de anstataŭanto plej malfrue dum la unua sesio de la kunveno, aŭ antaŭ la koncerna sesio, dum kiu la komitatano estu anstataŭata.
5. Ĉiu komitatano A povas nomumi nur unu anstataŭanton por ĉiu sesio. Se la anstataŭanto jam estas komitatano aŭ anstataŭanto, la anstataŭanto ekhavas aldonan voĉon. Dum la koncerna sesio la anstataŭata komitatano havas neniujn komitatajn rajtojn.
6. Estraranoj ne rajtas esti anstataŭantoj.
7. Kunsidestro ne rajtas esti anstataŭanto.
8. Neniu komitatano rajtas esti anstataŭanto de du aŭ pliaj komitatanoj.
9. Neniu rajtas esti anstataŭanto de tri aŭ pliaj komitatanoj.

## 4. Reta voĉdono
1. Ĉiu komitatano rajtas postuli retan voĉdonon pri iu ajn decidota punkto. Se la Komitato estas kunvenanta, reta voĉdono okazas se la Komitato akceptas la postulon. Se la Komitato ne estas kunvenanta, reta voĉdono aŭtomate okazas.
2. Se du komitatanoj postulas sekretan voĉdonon, tiam la balotado okazu laŭ sekreta reta voĉdono.
3. Gvidas retan voĉdonadon la Ĝenerala Sekretario.
4. La Komitato povas laŭ bezono per decido ŝanĝi la teknologion uzatan por retaj voĉdonoj.
5. La proceduro komenciĝas per la ricevo de la propono fare de la Ĝenerala Sekretario. Plej malfrue unu semajnon post la ricevo de la propono, la Ĝenerala Sekretario ekigas debatan fazon, kiu daŭras minimume sep tagojn, per reta informo al la komitatanoj. La Estraro rajtas plilongigi la debatan fazon okaze de vigla debatado. Se en la debata fazo aperas proponoj modifi la proponitan tekston, la mastrumanto de la debato voĉdonigas tiujn proponojn.
6. La voĉdona fazo daŭras 9 tagojn. La Estraro anoncu la rezulton plej malfrue 3 tagojn post la fino de la balotado.
7. Reta voĉdono estas kvoruma se almenaŭ duono de la komitato voĉdonas. Sindetenoj ankaŭ estas voĉdonoj.
8. Se la voĉdono estas senrezulta laŭ la Reglamento pri voĉdonadoj, oni konsideros tion decido ne voĉdoni rete pri tiu propono.

## 5. Okazo kaj kunvoko de kunveno
1. Ordinara komitatkunveno okazas unu fojon jare; krome, eksterordinaraj komitatkunvenoj okazas laŭnecese.
2. Ordinara kunveno okazas dum, kaj en la kadro de, la Internacia Junulara Kongreso (IJK). Se la kunvokanto opinias tion utila, ĝi povas komenciĝi maksimume tri tagojn antaŭ la IJK aŭ finiĝi tri tagojn post la IJK.
3. Kunvokas ordinaran kunvenon la Ĝenerala Sekretario, kiu sendas skriban inviton al ĉiu homo nomumita kiel komitatano por la koncerna oficperiodo, ĉiu anstataŭanto kaj al la Ĝenerala Direktoro, kaj kopie al ĉiu landa kaj faka sekcio almenaŭ 30 tagojn antaŭ la komenco de la kunveno. Kun la invito estas sendata la tiam valida teksto de la Statuto, de la Regularo pri Kunlaboro inter UEA kaj TEJO, kaj de la reglamentoj. 
4. Eksterordinara kunveno okazas kiam tion postulas aŭ la Estraro, aŭ kvinono de la komitatanoj, aŭ la Estraro de UEA se ĉi tiu opinias ke la Estraro de la Organizo ne funkcias kaj ke tiu nefunkciado devas esti urĝe traktata.
5. Kunvokas eksterordinaran kunvenon aŭ la Ĝenerala Sekretario aŭ la instanco kiu postulas ĝin. La kunveno devas okazi en urbo, elektita de la kunvokanto, kie estas oficejo de la Organizo/UEA, aŭ en internacia Esperanto-renkontiĝo tiucele aprobita de la Estraro de TEJO. La kunvokanto sendas skriban inviton al ĉiu komitatano, ĉiu anstataŭanto kaj al la Ĝenerala Direktoro kaj kopie al ĉiu landa kaj faka sekcio, almenaŭ 50, sed ne pli ol 80, tagojn antaŭ la komenco de la kunveno. La invito informas pri la loko, tago kaj horo de la unua sesio de la kunveno, kaj enhavas proponon pri la tagordo.

## 6. Partopreno en kunveno
1. Ĉiu komitatano povas ĉeesti, paroli kaj voĉdoni en ĉiu kunveno de la Komitato.
2. Ĉiu membro, Honora Membro, Honora Prezidanto, Patrono, komisionano kaj komisiito de la Organizo povas ĉeesti kaj paroli en ĉiu kunveno de la Komitato. La Komitato povas tamen decidi ke iu(j) aŭ ĉiuj el ĉi tiuj ne povas paroli.
3. Ĉiu homo ne jam aludita povas ĉeesti, sed ne povas paroli, dum ĉiu kunveno, se la Komitato ne decidas kontraŭ ties ĉeesto. La Komitato tamen povas decidi ke iu(j) aŭ ĉiuj el tiuj ĉi povas paroli.
4. La artikoloj 3.5 kaj 12.2 de la Reglamento ne kontraŭas tiun ĉi artikolon.

## 7. Dumkunvenaj labororganoj
1. La dumkunvenaj labororganoj de la Komitato estas la Propona Komisiono kaj la Voĉdona Komisiono. Ĉiu labororgano havas almenaŭ du membrojn.
2. Por ĉiu labororgano la Kunsidestro surloke petas kandidatiĝojn, kaj la komitato grupe akceptas aŭ malakceptas la kandidatojn, krom se du komitatanoj postulas sekretan voĉdonon laŭ artikolo 14 de la Reglamento pri la Komitato.
3. La Propona Komisiono laŭpete helpas komitatanojn pretigi proponojn por la Komitato. Antaŭ la elektoj ĝi ankaŭ prezentas al la Komitato la nomojn de ĉiuj kandidatoj. La Komisiono povas rekomendi kandidatojn kiuj, laŭ la takso de la Komisiono, bone plenumus la respondecojn de la koncernaj oficoj se ili estus elektitaj. Membroj de la Komisiono ne kandidatas.
4. La Voĉdona Komisiono kontrolas la komitatanecon de ĉiu homo, kiu deziras partopreni la kunvenon kiel komitatano, kontrolas la kvorumon kaj laŭnecese nombras, aŭ nombrigas al cifereca sistemo, voĉojn dum la kunveno kaj raportas al la Komitato. Membroj de la Komisiono ne kandidatas.

## 8. Kvorumo
1. Kunveno estas kvoruma kaj decidopova kiam ĝin partoprenas almenaŭ triono de la komitatanoj.
2. Kvorumon en kunveno kontrolas la Ĝenerala Sekretario kaj, post la starigo, la Voĉdona Komisiono.

## 9. Tagordo
<ol>
	<li>Proponojn pri tagorderoj oni sendas al la kunvokanto plejmalfrue 15 tagojn antaŭ la komenco de la kunveno.</li>
	<li>
		La kunvokanto kompilas por la kunveno tagordproponon kiu enhavas ĉiun proponitan eron kaj krome la jenajn devigajn erojn:
		<ol type="A">
			<li>Malfermo</li>
			<li>Eventuala elekto de kunsidestro</li>
			<li>
				Proponoj pri:
				<ul>
					<li>Voĉdona Komisiono</li>
					<li>Propona Komisiono</li>
				</ul>
			</li>
			<li>Fikso de cetera tagordo</li>
		</ol>
	</li>
	<li>La tagordpropono estas prezentita al la kunveno je la malfermo, kaj la kunveno laboras laŭ ĝi ĝis inkluzive ero 4.</li>
	<li>La kunveno tiam amendas la tagordproponon eventuale aldonante, modifante aŭ nuligante erojn ĝis la akcepto de la tuta propono.</li>
	<li>Post tiu akcepto eblas amendi la tagordon nur per dutriona plejmulto.</li>
	<li>Por alpreni decidojn dum la trakto de la tagordero “Ceteraĵoj” validas la samaj reguloj kiel priskribite en la artikolo 9.5 de la Reglamento pri la Komitato.</li>
</ol>

## 10. Prezidado kaj protokolado
1. La Komitaton prezidas Kunsidestro elektata de la Komitato mem. Ordinare la Estraro proponas unu aŭ pli da eblaj kunsidestroj plejmalfrue unu monaton antaŭ la Komitatkunveno kaj la Komitato elektas per reta voĉdono. La Kunsidestro ne estu Komitatano.
2. Respondecas pri la protokolado de la kunveno de la Komitato la Ĝenerala Sekretario. La Ĝenerala Sekretario povas laŭbezone nomumi protokolantojn.
3. La Ĝenerala Sekretario sendas unu kopion de la protokolo al ĉiu Komitatano, anstataŭanto, landa kaj faka sekcio, ene de 30 tagoj.
4. La protokolo ekvalidas 15 tagojn post ĝia dissendo se en tiu periodo neniu ĉeestinta Komitatano aŭ anstataŭanto postulas retan voĉdonon, proponante specifan ĝustigon. La valida protokolo estas la unusola aŭtoritata dokumento pri la kunveno.

## 11. Proceduro
<ol>
	<li>Post akcepto de la tagordo, la Komitato traktas ĉiun tagorderon laŭvice, sub gvido de la Kunsidestro.</li>
	<li>Ekparoli oni povas nur post permeso de la Kunsidestro, kiu ankaŭ povas fari liston de la parolantoj. La Komitato povas laŭbezone decidi pri limigo de la paroldaŭro de ĉiu parolanto dum la trakto de difinita tagordero.</li>
	<li>Se ne prezentiĝis specifa propono pri iu tagordero, komitatano povas paroli ĝenerale pri tiu tagordero, aŭ povas prezenti specifan proponon rilate ĝin.</li>
	<li>Se prezentiĝis specifa propono pri iu tagordero, komitatano povas paroli pri tiu propono aŭ povas proponi amendi ĝin.</li>
	<li>Kiam neniu komitatano deziras plu paroli pri iu propono aŭ amendo-propono, la Kunsidestro fermas la diskutadon pri tiu, kaj voĉdonigas la Komitaton.</li>
	<li>La Kunsidestro rajtas grupigi proponojn en unu voĉdonadon laŭ artikolo 2 de la Reglamento pri voĉdonadoj.</li>
	<li>
		Malgraŭ la ceteraj punktoj de artikolo 11 de la Reglamento, komitatano rajtas fari unu el la jenaj proceduraj proponoj (kiuj estas tiuj voĉdonendaj sen diskuto) kiam ajn dum la konsido, akirinte parolpermeson de la Kunsidestro:
		<ol type="A">
			<li>Tuj voĉdoni pri la propono diskutata;</li>
			<li>Tuj voĉdoni pri la amend-propono diskutata;</li>
			<li>Grupigi proponojn en unu kompara voĉdono laŭ artikolo 2 de la Reglamento pri voĉdonadoj, aŭ malfari tian decidon de la Kunsidestro;</li>
			<li>Paŭzi dum dek minutoj;</li>
			<li>Fermi la diskutadon sen voĉdono kaj ektrakti la venontan tagorderon;</li>
			<li>Okazigi retan voĉdonon laŭ artikolo 4 de la Reglamento.</li>
		</ol>
	</li>
</ol>

## 12. Voĉdono en kunveno
<ol>
	<li>Post fermo de la diskuto pri iu propono, oni voĉdonas pri tiu.</li>
	<li>Gvidas la voĉdonon la Kunsidestro. Krom laŭ la proceduro priskribita en artikolo 5 de la Reglamento pri voĉdonadoj, la Kunsidestro ne rajtas voĉdoni. La Voĉdona Komsiono povas deklari, ke estas evidenta plimulto pore aŭ kontraŭe, krom se iu ajn partoprenanto kontraŭas tion.</li>
	<li>
		Se la voĉdonado estas senrezulta:
		<ol type="A">
			<li>Se temas pri la unua voĉdono pri tiu propono, aŭ pri decido nepre farenda pro priskribo de la Statuto aŭ reglamentoj, oni remalfermas la diskuton pri tiu propono kaj, kiam tiu diskuto estas finita, voĉdonas plian fojon. </li>
			<li>Se ne temas pri la unua voĉdono de la Komitato pri tiu propono, oni konsideras tion decido ne voĉdoni pri tiu propono.</li>
		</ol>
	</li>
	<li>Krom laŭ la proceduro priskribita en artikolo 12.3 de la Reglamento, oni voĉdonas nur unu fojon pri iu propono dum unu kunveno.</li>
</ol>

## 13. Sekreta voĉdono
1. Ĉiu voĉdono pri nombro da elekteblaj kandidatoj, elekto de estrarano, komisiitoj kaj komitatanoj A de UEA por la Organizo (sed ne pri membroj de la labororganoj) estas farita sekrete laŭ la proceduro priskribita en artikolo 2 de la Reglamento pri voĉdonadoj.
2. Sekreta voĉdono okazas ankaŭ por decido pri Honora Membro, Honora Prezidanto, akcepto aŭ eksigo de landa aŭ faka sekcio kaj krome kiam ajn du komitatanoj tion postulas. Tiam sekreta voĉdono okazas laŭ la proceduro priskribita en la artikolo 13 de la Reglamento pri la Komitato.
3. Okaze de sekreta voĉdono, gvidas la voĉdonadon kaj nombras la voĉojn la Voĉdona Komisiono. Ĝi zorgas, ke ĉiu partoprenanto voĉdonas per la sama metodo, kaj ke faritaj voĉdonoj ne estas poste ligeblaj al partoprenantoj.

## 14. Elektoj
<ol>
	<li>La tenantoj de la oficoj en la Estraro de TEJO, nome la Prezidanto, la Vicprezidanto(j), la Ĝenerala Sekretario kaj la Kasisto, devas esti elektitaj al specifa ofico. Tio signifas, ke devas okazi aparta elekto por ĉiu el tiuj oficoj. Oni voĉdonas unue por la Prezidanto, due por la Kasisto, trie por la Ĝenerala Sekretario kaj kvare por la Vicprezidanto(j).</li>
	<li>Kiam la nombro de elekteblaj kandidatoj ne estas priskribita de la Statuto aŭ reglamentoj, la Komitato devas unue decidi kiom da estraranoj aŭ ofico-tenantoj ĝi maksimume elektos, antaŭ ol ĝi elektas. Pro la proceduro priskribita en artikolo 2 de la Reglamento pri voĉdonadoj, povas esti elektitaj malpli da estraranoj aŭ ofico-tenantoj ol la maksimumo decidita de la Komitato, sed ne povas esti elektitaj pli da estraranoj aŭ ofico-tenantoj ol tiu maksimumo.</li>
	<li>Se elektiĝis neniu kandidato en voĉdonado por Prezidanto, Vicprezidanto, Kasisto aŭ Ĝenerala Sekretario, oni remalfermas kandidatiĝojn dum la sesio.</li>
	<li>
		Se post du provoj elektiĝis neniu kandidato aŭ se entute mankas kandidatoj en voĉdonado por Prezidanto, Vicprezidanto, Kasisto aŭ Ĝenerala Sekretario:
		<ol type="A">
			<li>Oni okazigas voĉdonadon en kiu la Komitato rajtas voĉdoni por iu ajn Individua Membro de TEJO;</li>
			<li>Estas validaj voĉdonoj kie la nomo estas skribita nekomplete, esperantige, uze de kromnomo, kun nekutima latinliterigo aŭ ortografia eraro, kondiĉe ke tutkonsente laŭ la Voĉdona Komisiono la volo de la elektanto estas klara preter ĉiu nepreteksta dubo kaj ne estas risko de konfuzo kun alia membro de TEJO;</li>
			<li>La kandidatoj kiuj ricevas pli ol unu voĉo iras al dua voĉdono laŭ la proceduro priskribita en artikolo 2 de la Reglamento pri voĉdonadoj. Se malpli ol 2 kandidatoj ricevis pli ol unu voĉo, ĉiuj voĉdonitaj kandidatoj iras al la dua rondo.</li>
			<li>Elektita kandidato kiu ne mem kandidatiĝis devas esti tuj kontaktita persone, telefone aŭ rete de la Kunsidestro por peti lian akcepton de la ofico.</li>
			<li>Okaze ke la elektito malakceptas aŭ dum akceptebla tempokvanto la Kunsidestro ne sukcesas kontaktiĝi kun tiu, la Kunsidestro kontaktos la sekvan homon laŭ artikolo 2.13 de la Reglamen to pri voĉdonado; se ne plu estas elekteblaj voĉdonitoj, la Komitato komencas novan baloton laŭ la sama proceduro. La eblo akcepti la postenon ĉesas kiam alia elektita kandidato akceptas ĝin.</li>
		</ol>
	</li>
</ol>

## 15. Elekto de Komitatanoj Ĉ
1. Elekto de Komitatanoj Ĉ povas okazi per reta voĉdono aŭ dum komitatkunveno.
2. En ambaŭ okazoj estu almenaŭ 15 tagoj inter la anonco kaj la voĉdonado, dum kiu tempo eblas kandidatiĝi.
3. La voĉdonado sekvas la proceduron en artikolo 3 de la Reglamento pri voĉdonadoj.
4. Se elektiĝas malpli da Komitatanoj Ĉ ol permesas la reglamentoj kaj Statuto, ne bezonas okazi nova voĉdono.
