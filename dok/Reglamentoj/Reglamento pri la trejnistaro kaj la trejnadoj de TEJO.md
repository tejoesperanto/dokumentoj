---
title: Reglamento pri la trejnistaro kaj la trejnadoj de TEJO
version: 2020-01-30
version_comment: Akceptita post reta voĉdono pri la amendo “Voĉdono pri la aldono de "TEJO-" tie kie taŭgas.”
---

Reglamento pri la trejnistaro kaj la trejnadoj de TEJO
======================================================

## 1. Difinoj
1. Trejnado estas kapabligo per uzo de neformaledukadaj metodoj, kiu kombinas teoriajn kaj praktikajn elementojn.
2. Trejnisto estas homo oficiale agnoskita de TEJO por liveri trejnadon.

## 2. Enkonduko
1. Konsiderante, ke estas statuta celo de TEJO “plibonigi la konojn kaj organizajn kapablojn de siaj aktivuloj kaj instigi ilian kulturan evoluon” kaj ke kapabligo estas esenca por pli kvalita agado de la organizo, TEJO organizas trejnadojn kaj establis la TEJO-trejnistaron.
2. La TEJO-trejnistaro respondecas pri kapabligo en TEJO, la TEJO-trejnistoj estas tiuj, kiuj liveras trejnadojn kaj tiel servas al la estraro, al la sekcioj kaj al membroj por ilia evoluo.

## 3. Trejnadoj
1. Kiam TEJO aŭ sekcio de TEJO planas organizi trejnadon, ordinare ĝi anoncu tion al la komisiito pri Aktivula Trejnado de TEJO.
2. La komisiito pri Aktivula Trejnado konsultu la TEJO-trejnistaron kaj konsilu, se troveblaj, taŭgajn TEJO-trejnistojn.
3. La organizantoj de la TEJO-trejnado rajtas elekti tamen alian TEJO-trejniston aŭ serĉi alian trejniston ekster la Esperanto-movado, se la kondiĉoj ne estas kontentigaj.
4. Fine de ĉiu TEO-trejnado la trejnistoj devas kolekti retrokuplojn de la trejnitoj kaj, ideale, sendi al ili posttrejnadan liveraĵon.
5. Liveraĵoj aŭ raporto kaj kolekto de la retrokuploj devas esti senditaj al la komisiito pri Aktivula Trejnado.
6. Pago de eventuala honorario devas okazi post tiu sendado.
7. Kapabligaj sesioj aŭ kursoj, kiuj ne estas gvidataj de agnoskita trejnisto, ne estas nomataj trejnadoj.

## 4. TEJO-trejnistoj
<ol>
	<li>La TEJO-trejnistaro konsistas el la TEJO-trejnistoj.</li>
	<li>Tiuj, kiuj sekvis trejnprogramon de trejnado por trejnistoj organizatan de TEJO estas konsiderataj TEJO-trejnistoj.</li>
	<li>Rajtas aliĝi al la TEJO-trejnistaro tiu, kiu partoprenis trejnadon por trejnistoj organizatan de alia instanco agnoskata de TEJO kaj regas Esperanton je taŭga nivelo. Pri la agnosko decidas la komisiito pri Aktivula Trejnado.</li>
	<li>
		Rajtas aliĝi al la TEJO-trejnistaro aliaj homoj, kondiĉe ke ili plenumu la sekvajn kondiĉojn:
		<ol type="A">
			<li>petas al la komisiito pri Aktivula Trejnado aliĝi al la TEJO-trejnistaro;</li>
			<li>havu taŭgan lingvonivelon pri Esperanto;</li>
			<li>prezentu motivleteron kaj rekomendleteron de almenaŭ du aktivaj TEJO-trejnistoj;</li>
			<li>estu fakaj pri temo, kiun la TEJO-trejnistaro bezonas;</li>
			<li>pretu liveri trejnadon en Esperanto kun observado de almenaŭ du aktivaj TEJO-trejnistoj kaj ricevas de ili pozitivan pritakson; kaj</li>
			<li>
				plenumas unu el la sekvaj kondiĉoj:
				<ol type="i">
					<li>havas profesian, atestitan sperton kiel trejnisto; aŭ</li>
					<li>havas universitatan edukon pri eduksciencoj</li>
				</ol>
			</li>
		</ol>
	</li>
	<li>
		Estas konsiderataj kiel aktivaj TEJO-trejnistoj tiuj, kiuj:
		<ol type="A">
			<li>liveris almenaŭ 8 horojn da trejnado dum la kuranta aŭ pasinta suna jaro,</li>
			<li>estas individuaj membroj aŭ patronoj de TEJO en la kuranta jaro,</li>
			<li>ne deklaris sin neaktiva.</li>
		</ol>
	</li>
	<li>TEJO-Trejnisto, kiu ne estis aktiva dum almenaŭ unu jaro, povas reaktiviĝi liverante 3-horan trejnadon kun du aliaj TEJO-trejnistoj kiel observantoj, se ili donas pozitivan retrokuplon.</li>
	<li>Estas konsiderataj kiel komencanta TEJO-trejnisto tiuj, kiuj liveris malpli ol 8 horoj da trejnado.</li>
	<li>Estas konsiderataj kiel ora TEJO-trejnisto tiuj, kiuj liveris almenaŭ 50 horojn da trejnado.</li>
	<li>La komisiito pri aktivula trejnado rajtas eksigi TEJO-trejniston se tiu, kadre de sia agado kiel trejnisto, intence agas kontraŭ la celoj de TEJO, malplenumas la esencajn kondiĉojn por agado en ĝi aŭ kaŭzas eksterordinaran damaĝon al TEJO aŭ al aliaj TEJO-trejnistoj. Eksigito rajtas apelacii al la Estraro kaj, okaze de konfirmo de la decido, al la Komitato de TEJO.</li>
</ol>

## 5. Gvidado
1. La Estraro de TEJO elektas el siaj membroj respondeculon pri aktivula trejnado, kiu ankaŭ respondecas pri la trejnistaro.
2. La Estraro de TEJO elektas el la aktivaj TEJO-trejnistoj unu aŭ plurajn komisiitojn pri Aktivula Trejnado, kiu(j) gvidas la TEJO-trejnistaron. Se estas pluraj komisiitoj, oni pludifinas specifajn agadkampojn. La komisiitoj pri Aktivula Trejnado estas komune respondecaj pri la decidoj asignitaj al la komisiito pri la Aktivula Trejnado.
3. La Komitato rajtas, laŭ peto de almenaŭ du aktivaj TEJO-trejnistoj, malvalidigi la elekton kaj taski al la Estraro elekton de alia komisiito.
4. Dum la posteno de komisiito pri Aktivula Trejnado vakas, la respondeca estrarano gvidas la trejnistaron.

## 6. Komunikado
1. La komisiito pri aktivula trejnado zorgas elekti maksimume du oficialajn komunikkanalojn de la trejnistaro.
2. La komisiito pri aktivula trejnado organizas regule telekomunikajn kunsidojn kaj renkontiĝojn por TEJO-trejnistoj.
3. En ĉiu evento, en kiu ĉeestas almenaŭ kvarono de la aktivaj TEJO-trejnistoj, oni laŭeble organizu kunsidon de la TEJO-trejnistaro.

## 7. Financoj
1. La financaj rimedoj je dispono de la TEJO-trejnistaro estas la Trejnista Fonduso.
2. La komisiito pri Aktivula Trejnado, kun konsento de la respondeca estrarano, rajtas nomumi kaj malnomumi Kasiston de la TEJO-trejnistaro.
3. La Kasisto de la TEJO-trejnistaro havas aliron al konto de TEJO dediĉita al la TEJO-trejnistaro.
4. La Komisiito pri Aktivula Trejnado, la respondeca estrarano pri Aktivula Trejnado kaj la Kasisto de la TEJO-trejnistaro rajtas decidi, kun konsento de almenaŭ du el ili, pri elspezoj kadre de la pretigita buĝeto de TEJO aŭ el la Trejnista Fonduso.
5. Ĉiu ano de la TEJO-trejnistaro, kiu ricevas honorarion kaj liveras trejnadon en evento organizata de UEA, TEJO, de ĝiaj asocioj kaj sekcioj aŭ de tie respektivaj filioj kaj grupoj, ĝiras 10 elcentojn de la honorario al la Trejnista Fonduso.

## 8. Ŝanĝoj
1. La Komitato de TEJO rajtas amendi ĉi tiun reglamenton.
2. Ordinare la TEJO-trejnistaro estas konsultita antaŭ ol amendi la reglamenton.
3. Se la TEJO-trejnistaro volas doni al si alian organizan formon, ĝi bezonas aprobon de la Komitato por daŭre uzi la nomon TEJO. Tiukaze la Trejnista Fonduso restas je dispono de la TEJO-trejnistaro.
